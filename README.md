# Designer
### Color
Osnovne sheme boja

     Postoje različiti sistemi, odnosno sheme usklađivanja boja: analogni, komplementarni, razdvojeni komplementarni, triadni, tetradični i monohromatski sistem. Analogne boje se nalaze jedna pored druge u krugu boja i, kako im i sama riječ kaže, te boje se međusobno slažu. Analogne boje su npr. plava i zelena, i ova shema boja je veoma prijatna oku. Jedna boja se bira da bude dominantna, a druga da podržava prvu.

     Komplementarne boje se u krugu nalaze jedna nasuprot druge (npr. crvena i zelena). Kada se kombinuju komplementarne boje one se međusobno ističu i daju kontrast jedna drugoj. Komplementarne boje se koriste za isticanje, ali nije ih preporučljivo koristiti u tekstu. Razdvojeni komplementarni sistem podrazumijeva upotrebu osnovne boje i dvije boje koje se nalaze uz njen komplement. Ova kombinacija boja stvara jak vizualni kontrast sa manje napetosti.

     Triadni sistem koristi boje koje su ravnomjerno raspoređene oko kruga boja. Boje trebaju biti pažljivo izbalansirane, i to tako da jedna boja bude dominantna, a druge dvije da naglašavaju prvu boju. Npr. to bi bile ljubičasta, narandžasta i zelena. Tetradična shema boja koristi četiri boje raspoređene u dva komplementarna para. Također, jedna boja bi trebala biti dominantna, a za ostale boje obratiti pozornost na balans hladnih i toplih boja. Monohromatski sistem se odnosi na varijaciju tonova jedne te iste boje.
